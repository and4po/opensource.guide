---
lang: ca
title: El vostre codi de conducta
description: Afavoriu un comportament de la comunitat sa i constructiu adoptant i fent complir un codi de conducta.
class: coc
order: 8
image: /assets/images/cards/coc.png
related:
  - building
  - leadership
---

## Per què necessito un codi de conducta?

Un codi de conducta és un document que estableix què s'espera del comportament dels participants del projecte. Adoptar i fer complir un codi de conducta pot ajudar a crear una atmosfera social positiva en la vostra comunitat.

Els codis de conducta ajuden a protegir no només els participants, sinó a vós mateix. Si gestioneu un projecte, us podríeu adonar que les actituds improductives d'altres participants us poden fer sentir exhaust o infeliç a mesura que passi el temps.

Un codi de conducta us empodera per a facilitar un comportament de la comunitat sa i constructiu. Ser proactiu redueix la probabilitat que ningú esdevingui fatigat amb el projecte, i ajuda a prendre mesures quan algú fa quelcom amb què no esteu d'acord.

## Establir un codi de conducta

Proveu d'establir un codi de conducta tan aviat com sigui possible: idealment, en crear el projecte.

A més de comunicar les vostres expectatives, un codi de conducta descriu el següent:

* On s'aplica el codi de conducta _(només a problemes [issues] o peticions d'implementació [pull requests]? O també a activitats de la comunitat com ara esdeveniments?)_
* A qui aplica el codi de conducta _(membres de la comunitat i mantenidors, però: i als patrocinadors?)_
* Què ocorre si algú viola el codi de conducta
* Com es poden notificar violacions del codi

Sempre que pugueu, utilitzeu referents existents. El [Contributor Covenant](https://contributor-covenant.org/) és un bon codi de conducta a què acudir, fet servir per més de 40.000 projectes de codi obert, inclosos Kubernetes, Rails i Swift.

El [Codi de conducta del Django](https://www.djangoproject.com/conduct/) i el [Codi de conducta del Citizen](https://web.archive.org/web/20200330154000/http://citizencodeofconduct.org/) també en són dos bons exemples.

Poseu un fitxer CODE_OF_CONDUCT al directori arrel del vostre projecte, i feu que la comunitat el trobi enllaçant-lo als fitxers CONTRIBUTING i README.

## Decidir com fareu complir el codi de conducta

<aside markdown="1" class="pquote">
Un codi de conducta que no es fa (o no es pot fer) complir és pitjor que no tindre'n cap: envia el missatge de què els valors presents al codi de conducta no són realment importants o respectats en la comunitat.

<p markdown="1" class="pquote-credit">
  — [Iniciativa Ada](https://webcache.googleusercontent.com/search?q=cache:YfqdTk5H9ikJ:https://adainitiative.org/2014/02/18/howto-design-a-code-of-conduct-for-your-community)
</p></aside>

Hauríeu d'explicar com es farà complir el vostre codi de conducta **_abans_** que s'hi produeixi una violació. Hi ha diverses raons per a fer-ho:

* Demostra que sou seriosos sobre prendre mesures quan cal.

* La comunitat se sentirà més segura en veure que les queixes realment es revisen.

* Confirmareu a la comunitat que el procés de revisió és just i transparent, en cas que es troben immersos en una investigació per una violació del codi.

Hauríeu de donar a la gent una manera privada (com ara una adreça electrònica) per a denunciar violacions del codi de conducta, i explicar qui rep la denúncia. Podria ser un mantenidor, un grup de mantenidors, o un grup de treball del codi de conducta.

No oblideu que potser algú voldria denunciar una violació del codi feta per una de les persones que pot rebre aquestes denúncies. En aquest cas, doneu l'opció de denunciar les violacions del codi davant d'algú més. Per exemple, @ctb i @mr-c [expliquen això al seu projecte](https://github.com/dib-lab/khmer/blob/HEAD/CODE_OF_CONDUCT.rst), [khmer](https://github.com/dib-lab/khmer):

> Els casos de comportament abusiu, d'assetjament o altrament inacceptable es pot denunciar enviat un correu electrònic a **khmer-project@idyll.org**, que només s'adreça a C. Titus Brown i a Michael R. Crusoe. Per a denunciar un problema relacionat amb qualsevol d'ells, envieu un correu a **Judi Brown Clarke, Ph.D**, la directora de Diversitat al Centre BEACON per a l'Estudi de l'Evolució de l'Acció, un Centre NSF per a la Ciència i la Tecnologia.*

Com a inspiració, mireu el [manual de compliment](https://www.djangoproject.com/conduct/enforcement-manual/) del Django (tot i que potser no us cal res tan detallat, dependrà de la mida del vostre projecte).

## Fer complir el codi de conducta

En algun moment, a pesar dels vostres millors esforços, algú farà alguna cosa que violarà el codi. Hi ha diverses maneres d'adreçar el comportament negatiu o perjudicial quan es presenta.

### Recopileu informació sobre la situació

Tracteu la veu de cada membre de la comunitat amb tanta importància com en té la vostra. Si rebeu una denúncia que algú ha violat el codi de conducta, preneu-vos-ho seriosament i investigueu l'assumpte, fins i tot si no encaixa amb la vostra experiència amb aquella persona. Fer això mostrarà a la comunitat que valoreu la seva perspectiva i confieu en el seu juí.

El membre de la comunitat en qüestió podria ser un agressor reincident que fa sentir incòmodes a la resta de manera constant, o podria haver dit o fet quelcom només una vegada. Als dos casos es poden prendre mesures, depenent del context.

Abans de respondre, doneu-vos temps per comprendre què ha passat. Llegiu els comentaris i converses anteriors d'aquesta persona per a entendre millor qui és i per què podria haver actuat així. Proveu de reunir altres perspectives sobre aquesta persona i el seu comportament, no només la vostra.

<aside markdown="1" class="pquote">
No us deixeu arrossegar a una discussió. No un disperseu gestionant el comportament d'altra persona abans d'acabar de gestionar el que teniu entre mans. Centreu-vos en el que necessiteu.

<p markdown="1" class="pquote-credit">
  — Stephanie Zvan, ["So You've Got Yourself a Policy. Now What?"](https://the-orbit.net/almostdiamonds/2014/04/10/so-youve-got-yourself-a-policy-now-what/)
</p></aside>

### Preneu mesures apropiades

Després de reunir i processar prou informació, us caldrà decidir què fer. Mentre considereu els pròxims passos, recordeu que el vostre objectiu com a moderador és promoure un entorn segur, respectuós i col·laboratiu. Considereu no només com gestionar la situació en qüestió, sinó com afectarà la vostra resposta al comportament i expectatives de la resta de la comunitat des d'aleshores.

Quan algú denuncia una violació del codi de conducta, és la vostra responsabilitat gestionar-ho, no la seva. De vegades, el denunciant revela informació que posa en perill greu la seva carrera, reputació o seguretat física. Forçar-lo a confrontar l'agressor podria posar al denunciant en una situació compromesa. Hauríeu de gestionar la comunicació directa amb la persona en qüestió, a no ser que el denunciant demani altra cosa explícitament.

Hi ha algunes maneres amb què podríeu respondre a una violació del codi de conducta:

* **Doneu a la persona en qüestió un avís públic** i expliqueu-li com el seu comportament ha afectat els altres negativament, preferiblement al canal on s'ha produït. Quan són possibles, les comunicacions públiques transmeten a la comunitat que us preneu seriosament el codi de conducta. Sigueu afable, però ferm, en la comunicació.

* **Contacteu amb la persona en qüestió per privat** per a explicar-li com el seu comportament ha afectat els altres negativament. Podríeu voler fer servir un canal de comunicació privat si la situació inclou informació personal sensible. Si us comuniqueu amb algú per privat, és una bona idea posar en còpia del missatge a qui va denunciar la situació originalment, perquè sàpiguen que heu pres mesures. Pregunteu al denunciant si estan d'acord en posar-los en còpia.

A vegades, no es pot arribar a una resolució. La persona en qüestió podria posar-se agressiva o hostil en confrontar-la, o podria no canviar el seu comportament. En aquesta situació, podríeu voler considerar prendre mesures més fortes. Per exemple:

* **Suspendre la persona** en qüestió del projecte, fent-ho complir mitjançant un bandeig temporal en la participació en qualsevol aspecte del projecte

* **Bandejar de manera permanent** la persona del projecte

Bandejar membres no s'hauria d'aplicar a la lleugera, i representa una diferència de perspectives permanent i irreconciliable. Només hauríeu de prendre aquestes mesures quan és clar que no es pot arribar a una resolució.

## Les vostres responsabilitats com a mantenidor

Un codi de conducta no és una llei que es fa complir de manera arbitrària. Sou qui l'heu de fer complir, i és la vostra responsabilitat seguir les regles que estableixen el codi de conducta.

Com a mantenidor, establiu les línies d'actuació de la comunitat i les heu de fer complir d'acord amb les regles que heu establert al codi de conducta. Això vol dir prendre's seriosament qualsevol denúncia de violació del codi de conducta. Al denunciant se li deu una revisió de la queixa conscienciosa i justa. Si determineu que el comportament que han denunciat no és una violació del codi, comuniqueu-li-ho clarament i expliqueu per què no hi prendreu mesures. El que facin després és cosa seva: tolerar el comportament amb què van tindre el problema, o deixar de participar en la comunitat.

La denúncia d'un comportament que _tècnicament_ no viola el codi de conducta podria indicar, de tota manera, que hi ha un problema a la comunitat, i hauríeu d'investigar el potencial problema i actuar en concordança. Això inclouria revisar el codi de conducta per a clarificar què es considera un comportament acceptable i/o parlar amb la persona el comportament de la qual s'ha denunciat; i explicar-li que, tot i que no han fet res que violi el codi de conducta, estan molt al límit de què s'espera d'ells i estan fent sentir incòmodes a alguns participants del projecte.

Al remat, com a mantenidor, sou vós qui establiu i feu complir els estàndards del comportament acceptable. Teniu la capacitat de donar forma als valors de la comunitat del projecte, i els participants esperen que els feu complir d'una manera justa i equilibrada.

## Fomenteu el comportament que voleu veure al món 🌎

Quan un projecte sembla hostil i inhòspit, encara que sigui perquè la resta tolera el comportament d'una sola persona, us arrisqueu a perdre molts col·laboradors, alguns dels quals fins i tot mai arribareu a conèixer. No sempre és fàcil adoptar o fer complir un codi de conducta, però promoure un entorn acollidor ajudarà a fer créixer la comunitat.
